Manifest Gerilskog otvorenog pristupa

Informacija je moć. No, kao i kod svake moći, postoje oni koji istu žele zadržati za sebe. 
Kompletna svjetska znanstvena i kulturna baština, objavljivana kroz stoljeća u knjigama i časopisima, sve više se digitalizira i zatvara od strane šačice korporacija u privatnom vlasništvu. Želite pročitati članke koji sadržavaju najslavnija znanstvena dostignuća? Trebat ćete dati ogromna sredstva izdavačima poput Reed Elsevier-a.
Postoje oni koji se bore da ovakvo stanje stvari promjene.  Pokret slobodnog pristupa (Open Access) hrabro se bori da znanstvenici ne otpisuju svoja autorska prava, već da zahtijevaju objavu svojih radova na Internetu, pod uvjetima koji omogućavaju slobodan pristup svima. Ali čak i u najboljem slučaju, ovo će se odnositi samo na buduće radove. Sve objavljeno do sada bilo bi izgubljeno.
To je previsoka cijena. Prisiljavati znanstvenike da plate novac kako bi čitali radove svojih kolega? Skenirati čitave biblioteke, dopuštajući samo ljudima iz Googlea da ih čitaju? Davati znanstvene članke onima na elitnim sveučilištima u razvijenim zemljama, ali ne i djeci u zemljama Trećeg svijeta? To je sramotno i neprihvatljivo.
"Slažem se", mnogi će reći, "no što tu možemo učiniti? Te tvrtke drže autorska prava, zarađuju mnogo novca naplaćujući pristup i sve je sasvim legalno - ne možemo ih spriječiti." Ali postoji nešto što se može učiniti, nešto što se već radi: možemo uzvratiti.
Vi koji imate pristup ovim resursima - studenti, knjižničari, znanstvenici  - imate privilegiju. Možete se hraniti na ovom banketu znanja, dok je ostatak svijeta isključen. Ali ne morate - u stvari, moralno i ne smijete - čuvati ovu povlasticu samo za sebe. Imate dužnost podijeliti je sa svijetom. Možete razmjenjivati lozinke s kolegama i popunjavati zahtjeve za preuzimanje za prijatelje.
U međuvremenu, oni isključeni ne miruju. Šuljali ste se kroz rupe i penjali preko ograda, oslobađajući informacije koje su izdavači zaključali i dijeleći ih sa svojim prijateljima.
No sve se ove aktivnosti odvijaju u tami, skrivene u podzemlju. Nazivaju se krađom ili piratstvom, kao da je dijeljenje bogatstva znanja moralni ekvivalent pljačkanju broda i ubojstvu posade. Ali dijeljenje nije nemoralno - to je moralni imperativ. Samo oni zaslijepljeni pohlepom odbijaju dopustiti prijatelju da nešto kopira.
Velike korporacije su, naravno, zaslijepljene pohlepom. Njihovi zakoni to nalažu - njihovi dioničari pobunili bi se za išta manje od toga. A političari koje su kupili podržavaju ih, donoseći zakone koji im  daju isključivo pravo da odlučuju o tome tko sadržaje može umnožavati.
Nema pravde u poštivanju nepravednih zakona. Vrijeme je da se istupi i, u najboljoj tradiciji građanskog neposluha, objavi naše protivljenje ovoj privatnoj pljački javnog kulturnog dobra.
Moramo uzeti informacije, gdje god da se nalaze, umnožiti ih i podijeliti sa svijetom. Moramo arhivirati sadržaje koji nisu zaštićeni autorskim pravom. Moramo kupiti tajne baze podataka i staviti ih na Web. Moramo skinuti (download) znanstvene časopise i postaviti ih na mreže za dijeljenje. Trebamo se boriti za Gerilski otvoreni pristup (Guerilla Open Access). 
Ako nas širom svijeta bude dovoljno, nećemo samo poslati snažnu poruku protivljenja privatizaciji znanja - učinit ćemo da to postane stvar prošlosti.
Hoćete li nam se pridružiti?

Aaron Swartz

Srpanj  2008., Eremo, Italija
